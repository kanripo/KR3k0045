# -*- mode: mandoku-view; -*-
#+TITLE: 喻林
#+DATE: 2015-08-24 23:32:19.403239
#+PROPERTY: ID KR3k0045
#+PROPERTY: BASEEDITION WYG    
#+PROPERTY: JUAN 卷七十三
<pb:KR3k0045_WYG_073-1a>¶
欽定四庫全書¶
　喻林巻七十三　　　　　明　徐元太　撰¶
　　君道門(十三/)¶
　　　法天¶
效天之氣以下教令天有運移之期隂陽之節也若賞¶
以春夏刑以秋冬皆效天也(毛詩正義/周頌譜)¶
敢問君何貴乎天道也孔子對曰貴其不已如日月西¶
東相從而不已也是天道也(大戴禮記哀/公問於孔子)¶
<pb:KR3k0045_WYG_073-1b>¶
用天地為根本又用隂陽為端首猶如劍㦸以近柄處¶
為根本以鋒抄為端首(禮記正/義禮運)¶
人君法效天氣以降下政教之命效星辰運轉於北極¶
為昏媾姻亞效天之隂陽寒暑為刑獄賞罰(禮記正/義禮運)¶
立風樹信立雷作威(乾坤鑿度/坤鑿度下)¶
春者天之所以生也仁者君之所以愛也夏者天之所¶
以長也徳者君之所以養也霜者天之所以殺也刑者¶
君之所以罰也(前漢書董/仲舒傳)¶
<pb:KR3k0045_WYG_073-2a>¶
道教治世之梁肉刑憲亂世之藥石故以教化比雨露¶
名法方風霜(南齊書崔/祖思傳)¶
乾元以利貞為大非義則不動皇王以博施為功非類¶
則不從故能始萬物而化天下者也(魏書張/普惠傳)¶
如日方中天下說其盛明萬物懐其光景(魏書趙黒/閹官傳)¶
恩比春天威同夏日(北齊書文/宣帝紀)¶
天地稱其髙厚者萬物得其容養焉四時著其寒暑者¶
庻類資其忠信焉是以帝王者寛大象天地忠信則四¶
<pb:KR3k0045_WYG_073-2b>¶
時(周書黎景/熙藝術傳)¶
天之行廣而無私其施厚而不徳其明久而不衰故聖¶
王法之既以天為法動作有為必度於天(墨子/法儀)¶
條風至則出輕繋去稽留明庻風至則正封疆修田疇¶
清明風至則出幣帛使諸侯景風至則爵有位賞有功¶
凉風至則報地徳祀四郊閶闔風至則收縣垂琴瑟不¶
張不周風至則修宫室繕邊城廣莫風至則閉闗梁决¶
刑罰(淮南子/天文訓)¶
<pb:KR3k0045_WYG_073-3a>¶
太隂治春則欲行柔惠温涼太隂治夏則欲布施宣明¶
太隂治秋則欲修備繕兵太隂治冬則欲猛毅剛彊(淮/南)¶
(子天/文訓)¶
明堂之制静而法凖動而法繩春治以規秋治以矩冬¶
治以權夏治以衡是故燥濕寒暑以節至甘雨膏露以¶
時降(淮南子/時則訓)¶
古得道者静而法天地動而順日月喜怒而合四時呌¶
呼而比雷霆音氣不戾八風詘伸不獲五度(淮南子/兵畧訓)¶
<pb:KR3k0045_WYG_073-3b>¶
春分而生秋分而成生之與成必得和之精故聖人之¶
道寛而栗嚴而温柔而直猛而仁(淮南子/汜論訓)¶
天子處於郊亭則九卿趨大夫走坐者伏倚者齊當此¶
之時明堂太廟懸冠解劍緩帶而寢非郊亭大而廟堂¶
狹小也至尊居之也天道之貴也非特天子之為尊也¶
所在而衆仰之夫蟄蟲鵲巢皆向大一者至和在焉爾¶
帝者誠能包禀道合至和則草木禽獸莫不被其澤矣¶
而况兆民乎(淮南子/汜論訓)¶
<pb:KR3k0045_WYG_073-4a>¶
天之道任陽不任隂王者之道任徳不任刑順天也(春/秋)¶
(繁露/執䞇)¶
事父者承意事君者儀志事天亦然(春秋繁露/楚莊王)¶
隂之行不得干春夏而月之常厭於日光乍全乍傷天¶
之禁隂如此安得不損其欲而輟其情以應天(春秋繁/露深察)¶
(名/號)¶
為人主者予奪生殺各當其義若四時列官置吏必以¶
其能若五行好仁惡戾任徳逺刑若隂陽此之謂能配¶
<pb:KR3k0045_WYG_073-4b>¶
天(春秋繁露/如天之為)¶
春修仁而求善秋修義而求惡冬修刑而致清夏修徳¶
而致寛此所以順天地體隂陽然而方求善之時見惡¶
而不釋方求惡之時見善亦立行方致清之時見大善¶
亦立舉之方致寛之時見大惡亦立去之以效天之方¶
生時有殺也方殺之時有生也(春秋繁露/如天之為)¶
天者其道長萬物而王者長人人主之大天地之參也¶
奸惡之分隂陽之理也喜怒之發寒暑之比也官職之¶
<pb:KR3k0045_WYG_073-5a>¶
事五行之義也(春秋繁露/如天之為)¶
天髙其位而下其施藏其形而見其光髙其位所以為¶
尊也下其施所以為仁也藏其形所以為神見其光所¶
以為明故位尊而施仁藏神而見光者天之行也故為¶
人主者法天之行(春秋繁露/離合根)¶
天出陽為煖以生之地出隂為清以成之不煖不生不¶
清不成然而計其多少之分則煖暑居百而清寒居一¶
徳教其與刑罰猶此也故聖人多其愛而少其嚴厚其¶
<pb:KR3k0045_WYG_073-5b>¶
徳而簡其刑以此配天(春秋繁露/基義章)¶
天有和有徳有平有威有相受之意有為政之理不可¶
不審也春者天之和也夏者天之徳也秋者天之平也¶
冬者天之威也天之序必先和然後發徳必先平然後¶
發威此可以見不和不可以發慶賞之徳不平不可以¶
發刑罰之威又可以見徳生於和威生於平也不和無¶
徳不平無威天之道也(春秋繁露/威徳所生)¶
天數右陽而不右隂務徳而不務刑刑之不可任以成¶
<pb:KR3k0045_WYG_073-6a>¶
世也猶隂不可任以成歳也(春秋繁露/陽尊隂卑)¶
清漂之於歳也若酸醎之於味也僅有而已矣聖人之¶
治亦從而然(春秋繁露/隂陽義)¶
何謂天之大經三起而成日三日而成規三旬而成月¶
三月而成時三時而成功寒暑與和三而成物日月與¶
星三而成光天地與人三而成徳由此觀之三而一成¶
天之大經也以此為天制是故禮三讓而成一節官三¶
人而成一選(春秋繁露/官制象天)¶
<pb:KR3k0045_WYG_073-6b>¶
人主以好惡喜怒變俗習而天以煖清寒暑化草木喜¶
樂時而當則歳美不時而妄則歳惡天地人主一也然¶
則人主之好惡喜怒乃天之煖清寒暑也不可不審其¶
處而出也當暑而寒當寒而暑必為惡歳也人主當喜¶
而怒當怒而喜必為亂世矣(春秋繁露/王道通三)¶
人主以義申也喜如春陽怒如秋霜威如雷霆之震惠¶
若雨露之降沛然孰能禦也(申鑒雜/言上)¶
人君舉措應天若北辰為之主台輔為之臣佐列宿為¶
<pb:KR3k0045_WYG_073-7a>¶
之官屬衆星為之人民是以北辰不可變改台輔不可¶
失度列宿不可錯繆此天之象也(武侯十六/䇿治國)¶
天子父事天母事地兄事日姊事月(蔡中郎/集獨斷)¶
夫白日登天六合俱照非愛人而照之也故聖人之在¶
天下煖若陽春蒙澤者不謝凄若秋霜凋落者不怨(郭/子)¶
(註莊大/宗師)¶
似秋殺物非為威也似春生物非為仁也(郭子註莊/大宗師)¶
天之養物以隂陽為大君之化民以政教為務故寒暑¶
<pb:KR3k0045_WYG_073-7b>¶
不時則疾疫風雨不節則歳饑刑罰者民之寒暑也教¶
令者民之風雨也刑罰不時則民傷教令不節則俗弊¶
(劉子/愛民)¶
人主以術化世猶天以氣變萬物氣變萬物而不見其¶
象以術化人而不見其形故天以氣為靈主以術為神¶
(劉子/法術)¶
天地之歳也先春而後秋人君之治也先禮而後刑(意/林)¶
(物理/論)¶
<pb:KR3k0045_WYG_073-8a>¶
怒如烈冬喜如温春(意林太/元經)¶
矜賞若春重罰若秋行禮若火流教若水(意林周/生烈子)¶
仁義之道日月循緯(藝文類聚/天部月)¶
吾不能以春風風人不能以夏雨雨人吾窮必矣(藝文/類聚)¶
(歳時/部春)¶
古帝王封諸侯不過百里故利以建侯取法於雷(藝文/類聚)¶
(封爵部摠/載封爵)¶
覆之燾之順天之矩澤如凱風惠如時雨(藝文類聚人/部鑒試詩)¶
<pb:KR3k0045_WYG_073-8b>¶
仁如春風惠如冬日(太平御覽時/序部春下)¶
天為有形之主君為有國之主天以春生猶君之有仁¶
令也天以秋殺猶君之有威令也故仁令之發天下樂¶
之威令之發天下畏之樂之故樂從其令畏之故不敢¶
違其令(太平御覽刑法/部律令科附)¶
日者衆陽之精内明𤣥黄五色無主以象人君精精似¶
青翼翼似黒𤣥𤣥似赤縞縞似白煌煌似黄光照無主¶
不可以一色名也(太平御覽/天部三上)¶
<pb:KR3k0045_WYG_073-9a>¶
人君喜則温怒則寒(太平御覽/時序部寒)¶
天有日月照臨晝夜猶王官之伯率領諸侯也北斗環¶
繞北極猶卿士之周衛天子也五星行於列宿猶州牧¶
之省察諸侯也二十八宿布於四方猶諸侯為天子守¶
土也(玉海天文/天文圖)¶
機出乎心如天之生如天之殺則生者自謂得其生死¶
者自謂得其死(隂符經集/註張良)¶
法自然者在方而法方在圓而法圓於自然無所違也¶
<pb:KR3k0045_WYG_073-9b>¶
(道德/經註)¶
　　　盡道¶
王當用善人為官維以為藩鄣又用大師之大臣維以¶
為垣墻又用大邦諸侯維以為屏蔽王又身為大宗維¶
當施政為之禎幹又和安汝徳以施於民無行酷虐之¶
政維安汝之國矣不但安汝之國亦與汝之宗子維以¶
為城言其可以蔽身又得蔽子王必常行此徳無使宗¶
子之城壊又無得疏逺藩屏之人令王獨居(毛詩正/義板)¶
<pb:KR3k0045_WYG_073-10a>¶
人君徳美如玉而明若燭(爾雅䆁/天疏)¶
敷春風而鼓俗旌至徳以調民(魏書辛/雄傳)¶
蛟龍得水而神可立也虎豹得幽而威可載也風雨無¶
鄉而怨怒不及也(管子/形勢)¶
夫凶歳雷旱非無雨露也其燥濕非其時也亂世煩政¶
非無法令也其所誅賞者非其人也暴王迷君非無心¶
腹也其所取舎非其術也(管子七/臣七主)¶
無翼而飛者聲也無根而固者情也無方而富者生也¶
<pb:KR3k0045_WYG_073-10b>¶
公亦固情謹聲以嚴尊生此謂道之榮(管子/戒)¶
春秋冬夏天之時也山陵川谷地之枝也喜怒取予人¶
之謀也(管子/内業)¶
羿古之善射者也調和其弓矢而堅守之其操弓也審¶
其髙下有必中之道故能多發而多中明主猶羿也平¶
和其法審其廢置而堅守之有必治之道故能多舉而¶
多當道者羿之所以必中也主之所以必治也(管子形/勢解)¶
奚仲之為車噐也方圜曲直皆中規矩鈎繩故機旋相¶
<pb:KR3k0045_WYG_073-11a>¶
得用之牢利成噐堅固明主猶奚仲也言辭動作皆中¶
術數故衆理相當上下相親巧者奚仲之所以為噐也¶
主之所以治也(管子形/勢解)¶
如地如天何私何親如日如月唯君之節(管子/牧民)¶
昔者五帝之治天下也其道昭昭若日月之明然若以¶
晝代夜然故其道首首然萬世為福萬世為教者唯從¶
黄帝以下舜禹以上而已矣(鬻子/貴道)¶
天生四時地生萬物天下有民聖人牧之故春道生萬¶
<pb:KR3k0045_WYG_073-11b>¶
物榮夏道長萬物成秋道歛萬物盈冬道藏萬物静盈¶
則藏藏則復起莫知所終莫知所始聖人配之以為天¶
地經紀(太公六/韜守國)¶
夫雞晨而作負日任勞流汗灑地夜分僅息農夫之道¶
也俯拾仰取鋭意錐撮力思摶精希求利潤賈竪之道¶
也嚥氣谷神宰思損慮超遥輕舉日精錬仙髙士之道¶
也剸情端想畢志所事倫揆忘寢謀效位司人臣之道¶
也清心省念察驗近習務求賢良以安萬姓人主之道¶
<pb:KR3k0045_WYG_073-12a>¶
也(亢倉子/用道)¶
神靈威明與天合勾萌動作與地俱隂陽寒暑與時至¶
三者聖人(鶡冠子/近迭)¶
公平者職之衡也中和者聽之繩也(荀子/王制)¶
修百王之法若辨白黒應當時之變若數一二行禮要¶
節而安之若生四枝要時立功之巧若詔四時平正和¶
民之善億萬之衆而博若一人如是則可謂聖人矣(荀/子)¶
(儒/效)¶
<pb:KR3k0045_WYG_073-12b>¶
垂事養民拊循之唲嘔之冬日則為之饘粥夏日則與¶
之𤓰麮以偷取少頃之譽焉是偷道也可以少頃得姦¶
民之譽然而非長久之道也(荀子富/國篇)¶
夫為國之道恃賢與民信賢如腹心使民如四肢則䇿¶
無遺所適如肢體相随骨節相救(黄石公/三畧上)¶
英雄者國之幹庻民者國之本得其幹收其本則政行¶
而無怨(黄石公/三畧上)¶
舉賢任能不時日而事利明法審令不卜筮而獲吉貴¶
<pb:KR3k0045_WYG_073-13a>¶
功養勞不禱祠而得福(尉繚子/戰威)¶
日夜一周圜道也月躔二十八宿軫與角屬圜道也精¶
行四時一上一下各與遇圜道也物動則萌萌而生生¶
而長長而大大而成成乃衰衰乃殺殺乃藏圜道也雲¶
氣西行云云然冬夏不輟水泉東流日夜不休上不竭¶
下不滿小為大重為輕圜道也(吕氏春/秋圜道)¶
夫居髙者自處不可以不安履危者任杖不可以不固¶
自處不安則墜任杖不固則仆是以聖人居髙處上則¶
<pb:KR3k0045_WYG_073-13b>¶
以仁義為巢乗危履傾則以賢聖為杖故髙而不墜危¶
而不仆(陸子/輔政)¶
夫射而不中者不求之鵠而反修之於己君國子民者¶
反求之已而君道備矣(賈子/君道)¶
天覆無外地載兼愛風行令而一其威雨布施而均其¶
徳王術之謂也(春秋繁露/深察名號)¶
一國之君其猶一體之心也隠居深宫若心之藏於胸¶
至貴無與適若心之神無與雙也其官人上士髙清明¶
<pb:KR3k0045_WYG_073-14a>¶
而下重濁若身之貴目而賤足也任羣臣無所親若四¶
肢之各有職也内有四輔若心之有肝肺脾腎也外有¶
百官若心之有形體孔竅也親聖近賢若神明皆聚於¶
心也上下相承順若肢體相為使也布恩施惠若元氣¶
之流皮毛腠理也百姓皆得其所若流血氣和平形體¶
無所苦也無為致太平若神氣無自通於淵也致黄龍¶
鳳凰若神明之致玉女芝英也君明臣蒙其功若心之¶
神體得以全臣賢君蒙其恩若形體之静而心得以安¶
<pb:KR3k0045_WYG_073-14b>¶
上亂下被其患若耳目不聰明而手足為傷也臣不忠¶
而君滅亡若形體妄動而心之喪(春秋繁露天/地之行章)¶
天設其髙而日月成明地設其厚而山陵成名上設其¶
道而百事得序(韓非子/外傳)¶
次四日飛懸隂萬物融融測曰日飛懸隂君道隆也(太/𤣥)¶
(經第/二進)¶
不吝改絃於宜易之調不耻反迷於朝過之塗虎眄以¶
警密麟跱以接疏(抱朴子外/篇君道)¶
<pb:KR3k0045_WYG_073-15a>¶
發號吐令則輷若震霆之激響而不為邪辯改其正畫¶
法創制則炳若七曜麗天而不以愛惡曲其情宏畧逺¶
罩則藹若密雲之髙結居貞成務則確若嵩岱之根地¶
(抱朴子外/篇君道)¶
儀决水以進善鈞絶絃以黜惡招徳塞違庸親昵賢使¶
規盡其圓矩竭其方繩肆其直斤效其斵(抱朴子外/篇君道)¶
剔腹背無益之毛攬六翮凌虚之用烹如簧以謐司原¶
之箴折菀渃以廸梁伯之美放丹姬以弭婉孌之迷退¶
<pb:KR3k0045_WYG_073-15b>¶
子瑕以杜餘桃之惑藏淵中之魚操利噐之柄勿憚徙¶
薪之煩以省焦爛之費鼓亷恥之陶冶明考試之凖的¶
(抱朴子外/篇君道)¶
君薆然若日之將出不可熒然若月之將毁也(太𤣥經/第六瞢)¶
(解/)¶
禮斗威儀曰帝者得其英華王者得其根荄(李善註文/選長楊賦)¶
善釣者其竿非竹其綸非絲其鈎非鍼其餌非螾也昔¶
堯舜禹湯之釣也以賢聖為竿道徳為綸仁義為鈎禄¶
<pb:KR3k0045_WYG_073-16a>¶
利為餌四海為池萬民為魚釣道微矣非聖人其孰能¶
察之(補文選宋/王釣賦)¶
仁若春陽信若影響(藝文類聚/人部聖)¶
舜出則有鸞和動則有珮環歩趨中莖韶之節(玉海噐/用佩帶)¶
(笏/)¶
心如規矩志如尺衡平静如水正直如繩(道徳經指/歸巻七)¶
我王三徳聖化流行如金輪世調善馬王有三功徳何¶
等為三一心性和柔力能逺致二不畏寒暑渉險能安¶
<pb:KR3k0045_WYG_073-16b>¶
三調怨易事常無不足我王亦爾一言必柔實以法利¶
人教化衆生畢竟成就二克勤庻政心無險易能捨珍¶
財調給一切三大智勇健調諸怨敵賦税量宜恒知止¶
足(大方廣佛華/嚴經巻十二)¶
我王四徳聖化流行如摩伽國妙音雞王有四功徳何¶
等為四一立信司晨二守義均食三對敵賈勇四不随¶
牝雞我王亦爾一賞罰應時二萬方均濟三義伏強禦¶
四内言不聽(大方廣佛華/嚴經巻十二)¶
<pb:KR3k0045_WYG_073-17a>¶
我王五徳聖化流行如欲天上善時鵞王有五功徳何¶
等為五一染合有時二呼鳴無畏三量宜求食四心無¶
放逸五不受諸鳥謟佞言辭我王亦𠇍一清心寡欲不¶
縱内宫二發言審諦外無違命三取與不差務充衣食¶
四調心道撿離過精勤五成就正心不親謟佞(大方廣/佛華嚴)¶
(經巻/十二)¶
夫為王者率土歸仰王當如橋濟渡萬民王當如秤親¶
縁皆平王當如道不違聖蹤王者如日普照世間王者¶
<pb:KR3k0045_WYG_073-17b>¶
如月與物清涼王如父母恩育慈矜王者如天覆盖一¶
切王者如地載養萬物王者如火為諸萬民燒除惡患¶
王者如水潤澤四方(雜寶藏/經巻六)¶
　　　神運¶
輝光於外而形體不見若日月星辰之神(鄭氏註/禮禮運)¶
強弱相連欲生吞害中有神人提挺而治(三墳/山墳)¶
星回日薄撃雷鞭電者之謂天岳立川流吐霧蒸雲者¶
之謂地苞天地之混成洞隂陽之不測而以裁成萬物¶
<pb:KR3k0045_WYG_073-18a>¶
者其在聖人乎(梁書元/帝紀)¶
愛人甚而不能利也憎人甚而不能害也故先王貴當¶
貴周周者不出於口不見於色一龍一蛇一日五化之¶
謂周故先王不以一過二(管子/樞言)¶
虎豹獸之猛者也居深林廣澤之中則人畏其威而載¶
之人主天下之有勢者也深居則人畏其勢故虎豹去¶
其幽而近於人則人得之而易其威人主去其門而廹¶
於民則民輕之而傲其勢(管子形/勢解)¶
<pb:KR3k0045_WYG_073-18b>¶
夫王者之道如龍首髙居而逺望深視而審聽示其形¶
隠其情若天之髙不可極也若淵之深不可測也(太公/六韜)¶
(上/賢)¶
君者天也天不開門户使下相害也(鶡冠子/道端)¶
天子不視而見不聽而聰不慮而知不動而功塊然獨¶
坐而天下從之如一體如四胑之從心夫是之謂大形¶
(荀子君/道篇)¶
君人之道其猶零星之尸也儼然𤣥黙而吉祥受福是¶
<pb:KR3k0045_WYG_073-19a>¶
故得道者不為醜飾不為偽善一人被之而不褎萬人¶
蒙之而不褊是故重為惠若重為暴則治道通矣(淮南/子主)¶
(術/訓)¶
皋陶瘖而為大理天下無虐刑有貴於言者也師曠瞽¶
而為太宗晉無亂政有貴於見者也故不言之令不視¶
之見此伏羲神農之所以為師也(淮南子/主術訓)¶
有聲之聲不過百里無聲之聲施於四海(淮南子/繆稱訓)¶
為人君者其要貴神神者不可得而視也不可得而聽¶
<pb:KR3k0045_WYG_073-19b>¶
也是故視而不見其形聽而不聞其聲聲之不聞故莫¶
得其響不見其形故莫得其影莫得其影則無以曲直¶
也莫得其響則無以清濁也無以曲直則其功不可得¶
而敗無以清濁則其名不可得而度也(春秋繁露/立元神)¶
善釣者不易淵而殉魚君子不降席而追道治乎八尺¶
之中而徳化光矣(徐幹中/論貴驗)¶
商子曰人主處匡牀之上而天下大理(初學記噐/用部牀)¶
上徳之人其齊萬物也猶天之有春秋時至自生非徳¶
<pb:KR3k0045_WYG_073-20a>¶
之力(太平御覽人/事部道徳)¶
上古之士道至大者無規矩後世以仁義禮樂為規矩¶
而知規矩之所用者能治人上用規矩者下亦有規矩¶
之心巧之具也而非所以治矣(道徳經四/子集解)¶
世主無為渙如儼容天地為爐太和為槖神明為風萬¶
物為鐵徳為大匠道為工作天下青青靡不潤澤故能¶
陶冶民心變化時俗(道徳經指/歸巻九)¶
鬼以其神養物於隂聖人以其道養物於陽(道徳經指/歸巻十)¶
<pb:KR3k0045_WYG_073-20b>¶
夫萬物之有君猶形體之有心也心之於身何後何先¶
流行血脈無所不存上下表裏無所不然(道徳經指/歸巻十一)¶
夫恃威網以使物者治之衰也使不知神聖之為神聖¶
道之極也(道徳/經註)¶
為天地者有為於衆手無為於拱手配五行者有為於¶
四象無為於無象拱手者聖人垂衣裳而天下治無象¶
者真人全神而形自安(金庭無/為妙經)¶
譬如日輪住閻浮空其影悉現一切浄寶及以河海池¶
<pb:KR3k0045_WYG_073-21a>¶
沼噐物諸浄水中一切衆生莫不目見而彼日輪不來¶
至此(大方廣佛華嚴/經巻二十五)¶
吾聞天不言而四時行王不言而萬國治(集沙門不應/拜俗等事巻)¶
(二冠/二)¶
　　　無為¶
為政以徳譬如北辰居其所而衆星共之(論語/為政)¶
禹當朝廷閒也可以羅爵(鬻子上/禹政)¶
心之在體君之位也九竅之有職官之分也心處其道¶
<pb:KR3k0045_WYG_073-21b>¶
九竅循理嗜欲充益目不見色耳不聞聲故曰上離其¶
道下失其事母代馬走使盡其力母代鳥飛使弊其羽¶
翼(管子心/術上)¶
天不動四時云下萬物化君不動政令陳下而萬功成¶
心不動使四肢耳目而萬物情(管子/戒)¶
瑟不鳴而二十五絃各以其聲應軸不運於己而三十¶
輻各以其力旋絃有緩急然後能成曲車有勞佚然後¶
能致逺使有聲者乃無聲者也使有轉者乃無轉也(文/子)¶
<pb:KR3k0045_WYG_073-22a>¶
(微/明)¶
有虞氏之藥痬也秃而施髢病而求醫孝子操藥以修¶
慈父其色燋然聖人羞之(莊子/天地)¶
天有明不憂人之暗地有財不憂人之貧聖人有徳不¶
憂人之危也天雖不憂人暗闢户牖必取已明焉則天¶
無事也地雖不憂人貧伐木刈草必取已富焉則地無¶
事也聖人雖不憂人之危百姓凖上而比於下其必取¶
已安焉則聖人無事也(慎子/威徳)¶
<pb:KR3k0045_WYG_073-22b>¶
農分田而耕賈分貨而販百工分事而勸士大夫分職¶
而聽建國諸侯之君分土而守三公總方而議則天子¶
共己而已矣(荀子/王霸)¶
明君之所以立功成名者四一曰天時二曰人心三曰¶
技能四曰勢位非天時雖十堯不能冬生一穗逆人心¶
雖賁育不能盡人力故得天時則不務而自生得人心¶
則不趣而自勸因技能則不急而自疾得勢位則不推¶
進而名成若水之流若船之浮守自然之道行毋窮之¶
<pb:KR3k0045_WYG_073-23a>¶
令故曰明主(韓非子/功名)¶
宋人有為其君以象為楮葉者三年而成豐殺莖柯毫¶
甚繁澤亂之楮葉之中而不可别也此人遂以功食禄¶
於宋邦列子聞之曰使天地三年而成一葉則物之有¶
葉者寡矣故不乗天地之資而載一人之身不隨道理¶
之數而學一人之智此皆一葉之行也故冬耕之稼后¶
稷不能羨也豐年大禾藏獲不能惡也以一人力則后¶
稷不足隨自然則藏獲有餘故曰恃萬物之自然而不¶
<pb:KR3k0045_WYG_073-23b>¶
敢為也(韓非子/喻老)¶
有准不以平有繩不以正天之大静既静而又寧可以¶
為天下正(吕氏春/秋君守)¶
天下之賢主豈必苦形愁慮哉執其要而已矣雪霜雨¶
露時則萬物育矣人民修矣疾病妖厲去矣故曰堯之¶
容若委衣裘以言少事也(吕氏春/秋察賢)¶
五帝垂象蒼頡作書不如三皇結繩無文(河上公註/老子還淳)¶
今夫橋直植立而不動俛仰取制焉人主静漠而不躁¶
<pb:KR3k0045_WYG_073-24a>¶
百官得修焉譬如軍之持麾者妄指則亂矣慧不足以¶
大寧智不足以安危與其譽堯而毁桀也不如掩聰明¶
而反修其道也(淮南子/主術訓)¶
權衡規矩一定而不易不為秦楚變節不為胡越改容¶
常一而不邪方行而不流一日形之萬世傳之而以無¶
為為之故國有亡主而世無廢道人有困窮而理無不¶
通由此觀之無為者道之宗(淮南子/主術訓)¶
霜雪雨露生殺萬物天無為焉猶之貴天也厭文搔法¶
<pb:KR3k0045_WYG_073-24b>¶
治官理民者有司也君無事焉猶尊居也辟地墾草者¶
后稷也決河濬江者禹也明獄制中者皋陶也有聖名¶
者堯也故得道以御者身雖無能必使能者為己用不¶
得其道技藝雖多未有益也(淮南子/詮言訓)¶
絃有緩急大小然後成曲車有勞佚動静而後能致逺¶
使有聲者乃無聲者也能致千里者乃不動者也故上¶
下異道則治同道則亂(淮南子/泰族訓)¶
今夫祭者屠割烹殺剥狗燒豕調平五味者庖也陳簠¶
<pb:KR3k0045_WYG_073-25a>¶
簋列樽爼設籩豆者祝也齋明盛服淵黙而不言神之¶
所依者尸也宰祝雖不能尸不越樽俎而代之(淮南子/泰族訓)¶
夫一官之任以一味協五味一國之政以無味和五味¶
(劉邵人物/志材能)¶
天王不材於百官故百官御其事而明者為之視聰者¶
為之聽知者為之謀勇者為之捍夫何為哉𤣥黙而已¶
而羣材不失其當則不材乃材之所至賴也故天下樂¶
推而不厭(郭子註莊/人間世)¶
<pb:KR3k0045_WYG_073-25b>¶
夫工人無為於刻木而有為於用斧主上無為於親事¶
而有為於用臣臣能親事主能用臣斧能刻木工能用¶
斧各當其能則天理自然非有為也(郭子註/莊大道)¶
夫在上者患於不能無為而代人臣之所司使咎繇不¶
得行其明斷后稷不得施其播殖則羣才失其任而主¶
上困於役矣故冕旒垂目而付之天下天下皆得其自¶
為斯乃無為而無不為者也(郭子註/莊天道)¶
與天合徳則雖出而静日月雲雨四時晝夜皆不為而¶
<pb:KR3k0045_WYG_073-26a>¶
自然也膠膠擾擾乎則自嫌有事故曰古之王天下奚¶
為哉天地而已矣(郭子註/莊天道)¶
不為萬物而萬物自生者天地也不為百行而百行自¶
成者聖人也(郭子註/莊刻意)¶
天動星廽而辰極猶居其所璣璇輪轉而衡軸猶執其¶
中(文選李康/運命論)¶
夫萬物之託君也猶神明之居身而井水之在庭也水¶
不可以有為清也神不可以思慮寧也(道徳經指/歸巻七)¶
<pb:KR3k0045_WYG_073-26b>¶
使天有為動不順一為髙得卑為清得裂使地有為動¶
不順一為直得枉為寧得發使神有為動不順一為逹¶
得困為靈得歇使谷有為動不順一為有得亡為盈得¶
竭侯王有為動不順一為貴得賤為政得蹷(道徳經指/歸巻七)¶
夫工之造輿也為圓為方為短為長為曲為直為縱為¶
横終身揳揳卒不為輿故能成輿而令可行也(道徳經/指歸巻)¶
(七/)¶
無為者有為之君而成功之主也政教之元而變化之¶
<pb:KR3k0045_WYG_073-27a>¶
母也其除禍亂猶躁之勝寒而静之勝暑也(道徳經指/歸巻八)¶
不知之知知之祖也不教之教教之宗也(道徳經指/歸巻九)¶
世主之化虚無寂寞容如枯槁心如槖籥志如江海施¶
如谿谷不别東西不異南北不辯甘苦不嫌白黒不正¶
方圓不定曲直(道徳經指/歸巻九)¶
動於隂者鬼神周之動於陽者聖人制之唯無所為者¶
莫能敗之(道徳經指/歸巻十)¶
明於俞附之術岐鵲之數以治之不若使世無病之徳¶
<pb:KR3k0045_WYG_073-27b>¶
豐也挾黄帝大公之慮秉孫吳氏之要以勝之不若使¶
天下不事智力之不營也(道徳經指/歸巻十)¶
聖人無為為之以生萬物無執執之以制所欲猶工匠¶
之造髙臺而天地之生巨木自然而已(道徳經指/歸巻十一)¶
動静與衆反出入異門户不以勇勇故不怒而天下恐¶
不以廣廣故不施而天下往不以先先故不言而天下¶
長(道徳經指/歸巻十一)¶
夫太山之木本據於隂末託於陽䨇枝布葉華實青青¶
<pb:KR3k0045_WYG_073-28a>¶
大而合抱髙連百㝷者生於無大成於不為九重之臺¶
廣大擬於丘陵百仭之髙昭昭㝠㝠干於青霄者以為¶
卑小不為髙大也(道徳經指/歸巻十一)¶
言煑小魚撓之則糜爛任置即自全喻理國無為即太¶
平躁動則荒亂(道徳經註/䟽巻六)¶
小能攻堅百王不易之事無為破有萬代不刋之術(道/徳)¶
(經註疏/巻八)¶
當知諸水鳥王皆具二徳一審諦其心如取魚時入水¶
<pb:KR3k0045_WYG_073-28b>¶
翹立一心覘視嶷然不動二静觀水族所欲皆從我王¶
亦爾髙居俯視聽政萬方寂然不動感通無礙言不虚¶
發一切自成(大方廣佛華/嚴經巻十二)¶
　¶
　¶
　¶
　¶
　喻林巻七十三¶
